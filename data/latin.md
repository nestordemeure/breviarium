# Breviarum Politicorum, Secundum Rubricas Mazarinicas

## Typographus Lectori

Quem ad me Princeps Italus tractatum hunc Politicum in lucem edendum miserat, gravissimis districtus negotiis, typis mandare distuleram, nunc ejusdem Excellentissimi Principis jussu publicum facio. Materia dignitas, et Eminentissimi Cardinalis Mazarini nomen, ad cujus vitae modulum et normam adornata sunt et composita quae hic proponuntur maxime, superpondium non leve politicis regulis, quae vulgo proponuntur, additurus est. Quam enim gravissimis procellis immersus, et tantum non submersus fuerit.

Eminentissimus Princeps, neminem fugit, sed quibus artibus varios illos adversae fortunae aestus, a quibus obrui debere videbatur, enatando superarit, et ad salutis portum felicissime pervenerit, colligere non ita cuilibet obvium est, quas periculosissimis illis et difficillimis temporibus adhibuerit maximas in potentissimi.

Regni, variis factionum partibus distracti, administratione, atque e plurimis et variis difficultatibus mactus gloria, emerserit, et quod non leve est ad illius gloriam momentum, *Ludovici XIV*. omnium Galliae Regum facile Maximi, priusquam ad clavum sederet, animum illis regnandi praeceptis imbuerit, quibus Regni habenas capessens, Galliae limites longe lateque dilatavit, et illam ad summum dignitatis et potentiae culmen evexit, excerpere arduum est, sed hoc te fasce levabit hic Tractatus, et cum vix exasciatum et omnibus numeris absolutum praeceptorum Politicorum exstet systema, cum particulares circumstantiae, quae regulas generales admodum variant, sint infinitae, ideo nulla facilior feliciorque tradi potest ratio, quam si regulas illas generales ad particulares illas circumstantias, a quibus pendent, aptantes, disciplinam solis praeceptis generalibus stipatam, ex theoretica practicam seu activam reddamus.

Voti autem illius facilius compos evades, (Lector benevole) si illustre hoc exemplum, ad cujus velut politica coryphaei et antesignani protytpum, sese attemperare, et sua prudentia regulas accommodare student hodierni Politici, oculis tuis observari contendas: Ita tamen te geras velim, ut quidem rationes et normas, quibus viri Politici uti solent, perspectas habeas, non tamen ut decipias, sed ne decipiaris, utramque hanc summae prudentiae normam conjungendo, quas et aequitatis atque justitiae regula illa generalis, et Evangelium praeceptum praescribunt:

> *Quod tibi fieri non vis, alteri ne feceris, Estote prudentes sicut Serpentes, et simplices sicut Columbae.*

Quod praeterea de Conciliatione Animorum adjunximus Artificium, undiquaque inculpatae, et ex limpidissimis fontibus a celeberrimo Artifice deductae doctrinae Politicae, omne fert punctum.

Hoc nostro labore fruere, et Vale.

## Ubi Ingenium Excolendum

Ante omnia ingenium aestimandum, quid non possit et quid possit, ut naturae nostrae semina sequamur, nisi et opes et aetatem cum opera perdere desideremus.

Praeceptores moribus hujus seculi aptos eligamus, quorum mores doctrinamque aemulemur, qui in omni doctrina nos ad praesentis temporis mores formare sciunt.

Religio te non avocet, quo minus te tuosve illis committas: persuasio quaedam superstitiosa est, certae nationis naevum ab homine Politico finem suum adsequi desiderante, magni aestimare.

### De Ratione Studiorum

Illi te in sermone erudient Latino: poësin modernorum politicorum, seu elogia varia concinnandi modum, qui multum facit ad inclarescendum, docebunt, ubi in omnibus summâ tibi curâ est incumbendum, ut inter doctiores deprehendare, quin etiam aliquando ad publicas declamationes, orationes, actiunculasque theatrales admittare, ut aliorum mores et gestus non solùm aspicias, sed et imiteris: hinc enim incredibilem tibi comparabis audaciam.

Imprimis politico necessariam, ut cum hominibus in honoris aliquo gradu conversari ac colloqui non refugias. Philosophiae toti, sub qua logica, physica, metaphysica, ethica, politica, mathesis, sub qua rursus arithmetica, geometria, astronomia, geographia comprehenditur, te totum tradas, ne tamen steganographiae, mathematicarum deliciarum, artis mnemonicae, similiumve artium obliviscaris, sed his post alias inprimis operam tradas, quibus te cunctis posis acceptum reddere, nihil enim tam occupat hominum animos, viamque ad promotionem sternit, praesertim apud magnates, quàm regia et divina mathesis, praecipuè *Optica*, ut nisi quis rationem noverit, artes magicas et daemonis esse praestigias facilè dixerit.

### De Studio Studiorum

Postea vero quum omnigenam tibi scientiam artium quarumvis, si non exquisitam et distinctam, tantum qualem qualem et confusam comparaveris, ut de omni scibili disserere possis, in hoc cardo rei consistit, ut scientiam, artemve unam excolas, et ita excolas, ut pares perpaucos invenias.

Quod fit (I.) auctores non multos, sed in illa scientia exquisitos perlegendo, perlectos retinendo, in quo tibi non exigui erit adjumenti, praecipua maximeque notabilia ad locos communes redigendo, quia hac praxi plurimorum contenta librorum unico quasi intuitu oculis et animo subjicies.

Deinde doctis te associando, eorum loquelas, modos et methodicas rationes observando: quia si cum paribus quotidie conversaris, nulla ab his promanabit tibi utilitas.

Postremo si forte contigerit, aliquem alicujus rei scientiae, problematis, aut artis facere mentionem, cujus nullam omnino notitiam scientiamve aut aliqualem, sed imperfectam habueris, repente ei contradices, impossibilitatem falsitatemque allegabis, et quicquid ipse dixerit refutabis, hac enim ratione ipse mentem suam tibi explicabit, rationes adjiciet, difficultates amovebit, et ita non modo addisces, quod ante ignorabas, sed etiam hoc fortius retinebis, quo magis antea contradixisti.

Ea enim est doctissimorum hominum natura, ut supprimi se non patiantur, sed omni conamine laboreque ac industria sententiam suam et opinionem contra obloquentes defendant ac tueantur.

### De Religione Hominis Politici

Unicam quilibet Christianus homo sibi eligere religionem tenetur, eamque talem, qualem ad beatitudinem sibi conducere credit, hancque menti suae et animae ita inscribere ac infigere, ut Deus et ipsimet hoc solummodo sciant: Numini enim revera innotescat Politici hominis vera religio, sed ita Politico religioni suae adhaerendum, ut tenaciter quidem ei sit mancipatus intrinsece, sed extrinsece coram aliis, si temporis et loci necessitas id voluerit, in adiaphoris tam simulare dissimulareque semper citra levitatis notam discat.

Aperta enim religio saepe assequi finem politicum hominem impedit.

### Mores Interni

Sic instructo summa cura videndum, quibus modis conveniat esse homini ad haec tempora Politico.

Continens sit lingua, quicquid in buccam venit, temere aut frustra non proferat: nullum excidat verbum, nisi quod aliis placere, aut sibi possit esse commodo.

Nec tam Politicus sit et tenax veri, quam fingere tanquam aranea artificiose, quod ad utilitatem suam faciat, discat mature.

Aliorum dicta factave taciturus ne facile prodat, nisi commodum inde speret.

Affectus in omnibus cohibeat, simulet, libidinemque suam occultare discat; nihil tam nocet, nocuitque homini Politico, quam apertus animus, lingua veri prodiga, consiliorumque detectrix.

Taciturnitas enim est tutissimum rerum administrandarum vinculum: unde nemo res graves sustinere potest, cui tacere grave.

Caveat ergo Politicus, ne varias res ab aliis crebro sciscitetur, praesertim quae nihil ad suam utilitatem faciant, hinc enim garrulitatis suspicio oritur apud Prudentes, secundum illud: Percontatorem fugite, nam garrulus idem est.

Porro verus Politicus aliis potius, quam sibi prosit, sed ut sibi nec nocet, itaque si quid propalandum, unde emolumentum possit venari, arte id per alios arcanos aucupetur, vel quocunque modo alio faciat.

Ex eo hoc habebit commodum, ut animum eorum, quibuscum necessario vivendum, occupet.

Cavendum a conversatione multorum, cavendum a nimia parium familiaritate, praesertim inferiorum, a quibus nihil commodi, praeter contemptum, diversa ab ea aliquando judicia, quorum oblivisci non reminisci debet Politicus.

Quod si fecerit, hoc in tantum ei proderit, ut nemo de eo facile sit judicaturus.

Politicus aliorum potius, quam illi ejus, exploret animum: imo Politicus speciose judicare discat, quo alios fallendo, ipse tamen omnium habeat amorem et commodum, et a nemine in actionibus ad honorem dignitatemque spectantibus fallatur, ne juret, nisi necessitate flagrante, non excuset se, nisi apud judicem et arbitrum futurum.

Apud superiores, aut sit, aut fidem mereatur, gratiam et clementiam adsequatur, et omnem perfidiae suspicionem eximat: in rebus dubiis rarius de crimine alicujus contra delatores se purget, qui levitatis habet notam.

Publicis conciliis, consiliis, colloquiisque, ne Politicus contradicat, verum subscribat omnibus, laudet omnes, et aliorum inprimis ingenio se diligentissime accommodet.

> *Qui fidus nullis, affabilis omnibus, omnes*
> *Decipit, hunc primo suscipit aula loco.*

Sic enim fit, ut animum suum credant, arcana adperiant, inque secretiora consiliorum suorum hominem politicum admittant, qui inde arbitris remotis elicit, quod ex re sua: sique aliquid tamen agendum, quod alios offendat, sive in publicis, sive in privatis, id non ipse, sed per alios faciat.

Itaque Politicus semper sibi habeat homines impudentes, ambitiosos, nec raro seditiosos, quorum copia facile detur, illorum opera clam ita utatur, ut malo si quicquam actum, illorum temeritati illud adscribatur quam suae (o Politice!) calliditati, et praesertim, si ita clanculim tuas administrare et moderari possis actiones, ut si consilia persuasionesque, quas aliis subministrasti in adversum ceciderint, continuo eas, quo modo libet secundum arbitrium tuum possis interpretari.

Nihil agas, nisi circumstantiis ante probe excussis, finem mature proponas, futura prospicias, fortunae actiones tuas ne committas, sed vel arte, vel simulatione finem tuum adsequi studeas.

Sique ita tibi soli rem caute agis, res ipsa suggerit modos alios fallendi, gloriam, honorem, commodum cum aura populari adsequendi, paritque haec res admirationem, si quid aliis tu possis ignotum prospicere vel praedicare.

### Mores Externi

Ante omnia videas, ut mores tui aliis sint accepti, quin te suspicionibus, sermone, gestu accommodes, omnia simulando ad captum, ne tu in adulationis aut assentationis incurras suspicionem, præsertim apud Principes, ut enim contemptum apud pares ita apud Principes non raro odium conciliat.

In aulis Principum parasitum oportet agere, multa audire, pauca loqui. Politicum oportet esse instructum interdum, non minus facetiarum historiarumque, quam sapientum consiliorum copia.

Pocula, si quando necessitas flagitet, non detrectes, imo aliquando Principem largius invites, tum potissimum, quando aliquid commodi speras, sicque assentatoris vitium declinans optime cum Principe conversaberis, et ne Princeps animum tuum exploret, versutus sis, et versatilis.

Cum nullo hodie conversaberis audacter, nisi probe cognoveris illius ingenium.

### Mores cum Aequalibus et Minoribus

Caeteris cum aliis ita vivas, ut summa humanitas in vultu, verbis, gestibus adpareat, omnibus te paratum et promptum offeras studiis, servitiis, quae tamen absque tuo damno fiunt.

Cavendum, ne in promissis ita sis prodigus, ut facultas factum praecludat; sed illa modereris affectum benevolum, ut magis de te expectent futura, quam petant praesentia; si enim plus promiseris, quàm serves, levitatis incurres suspicionem, quae odii causam parit.

### De Vita Conditione Eligenda

Moribus formatis studiisque excultis tibi videndum est, qualem vitae velis eligere conditionem, et quo loco.

Conditioni enim tuae praecepta politica aptentur, ex singulis enim praeceptis politicis ea sumes, quae tibi sunt necessaria, eaque tanquam digitos tuos tibi redde familiares, ineaque praecepta, consilia, facta, rerum eventus, causas, modos, fines et similia non ad utilitatem publicam facientia, sed tuis commodis ac fortunis praecipue inservientia, observabis.

Quae prosunt imitari, quae nocent, disces declinare ac fugere.

Deliberandum porro tibi, an serviendo vitam transigere, an vero aliis imperando (aut alios tibi servituros) cupias.

### Electa Conditione, Qui ad Officium Adspirandum

Electa conditione ac loco, ut officium tuum elocare velis, prima cura animum subeat, ut te illi adjungas, cui succedere velis, sit apud Principem in gratia et populi auctoritate, si vero nec gratia valeat, nec auctoritate, illum, qui primus teneat, omnibus secteris studiis, adfectibus hujus faveas, inter illum et alterum per tertium quendam clanculùm dissidia atque contemtus excites, adeo ut alter alterum cupiat oppressum.

Omnibus te gratum acceptumque reddes.

Ii enim amantur, qui liberati, moribus praeclari et rationibus instructi, ad omnia servitia officiosi, et tempori et foro se applicare possunt.

Omnibus ad nutum te accommodabis, doctorum hominum consilia et actiones observabis, donec favorem occupes et promotionis habeas spem.

Sic ergo conditionis tuae officium tibi detrectandum non est, ita tibi ad altiora adspiranti aditus non praecludatur.

### Ratio in Officio Suo Se Gerendi

Primum honoris gradum nactus, cùm officii ratio aliorum familiaritatem exposcat, in ea ita te temperes, ne versutus aliorum consilia notare, apertè contemnere, illisve refragari videaris, unde arrogantiæ suspicio facile odium tibi possit conciliare; sed omnia consilia actaque repetita adprobes, laudes, si tamen adversentur tibi, commoda explicatione flectas, ut tuum subjiciens videaris habere aliquid reconditæ prudentiæ, quod alii in te desiderant.

Hinc et auctoritas et gratiæ adsecutus sequitur, præsertim si humanus fueris in conversatione singulari; sed cave præter verba, ne simulationes animi tui reconditas detegas.

Fidum te cuique obsequium præstiturum pollicebere.

### Ratio Majorem Dignitatem Consequendi

Interea observabis, quemadmodum ad altiores honorum titulos tibi liceat pervenire; imprimis mutuae amicitiae affectus potentiorum familiarum quaeres.

Cujus tamen praesertim ambis dignitatem, honorem et officium, ut videas, quomodo aliorum, qui ipsi tibi favent, auxilio, propositum tuum valeas assequi.

Politicus enim alterius ope inprimis eget.

Tum id omnibus modis laborandum, ut vel filiam vel illius agnatam ducas, cujus familia apud Principem sit in gratia, sit ampla et potens, qui vel ipse vel per suos te non promoveat, (id enim abjecti est animi,) sed tu conatus ipsorum juvare videaris.

Cumque jam arte tibi fuerit notus in hunc illumve illorum animus, ulciscendi injuriam gratia omnia agas, ut tamen affectum erga illum, sartum tectumve serves; et si non omnia possis excusare, culpes, deplores, nullius te participem simules, et ita animum explores: sique fueris in suspicione, tum demum locus erit, ut jurejurando exquisitissimo te purges, quo commoniti homines abhorrent quidquam de te mali suspicari vel credere.

Non tamen occulta aliis detineas subministrare consilia, ut illi per suos te quasi ignorante, persecutionis et oppressionis apud Principem spargant consilia, odium illius excitent, ut sint causae removendi ab officio.

Ne vero suspicio apud alios oriatur, non tantum juramento te purges, sed officium hoc detrectare te simules, nihilominus tamen specie recusantis imperium flagrantissime concupisces.

Hoc si succedere non posse putaveris, alium sic institues: Age ut is, cujus tu sectaris honorem, vel cum gratia tanquam emeritus dimittatur, vel in officio conservetur, te tamen adjuncto, vel ut idem ad alia promoveatur.

Uxorem vero tuam formare debes tuarum actionum adjutricem, cui tuto credere possis, quaeque omnia cum aliis te inscio quasi agat.

De tuis donis ne benefacias amicis: Politicus enim omne damnum evitabit; Sed hoc age, ut opera tua aliunde auctis beneficiis et divitiis venerentur usuque postulante defendant; tutissima enim utilissimaque beneficia, quae de alienis quasi suis largitur.

Noto tamen non Politice, ne tuis et amicis secretissima credas negotia, quae per te expediri possunt, neque alterius ope indigent, quia si hoc feceris, metuendum tibi, ne cum illos offenderis, tua consilia prodant, nulla namque major inimicitia, quae inter consanguineos oritur, quae quoquomodo avertenda.

### Si Major Dignitas Sit Delegata, Quid Tum Facto Opus?

Si majorem dignitatem et regimen imperiumque a Principe fueris consecutus; major etiam auctoritas, major apud omnes gratia acquisita, majorem curam callidiorum consiliorum exposcunt, ut Principis gratiam, auctoritatem et amorem populi non modo conserves, verum subinde augeas.

Arduum hoc et difficile! Cum enim gratia et auctoritas fluxae, nisi fulcro divitiarum et potentiarum nitantur, (nam paupertas contemtum parit,) summa requirit necessitas, ut divitiarum, ex qua potentia postea oritur, curam auctoritatis et gloriae anteferas.

### Quid in Assequendis Divitiis Observandum?

Ingenio insidiosus, commodis studiosissimus, omnia supersimulat, ea se velle, quae non vult, et ea se nolle, quae vult, quasi infensus quibus consultum cupit, quasi benevolus vero iis, quos odit.

Politicus quasi imprimis omnibus benevolus appareat, inferioribus paribus sermone, gestibus in omnem humanitatis speciem demissus, omnibus amicis se simulabit, inimicis tamen potius, ut dixi, quam amicis, atque verbis et gestibus, praesertim si tibi nocere possunt.

In novo officio salutabis omnes, et quo fieri potest, singulorum conditionem, fortunas, et illorum praesertim, qui ejus opem et promotionem in aula exposcunt, eamque populo reddere queunt commendatam, noscat, ut aliorum petitionem pervertens promotionem et auxilium offerat, idque amicis pariter et inimicis; sic enim laudabitur, habentes illa culpam diluent.

Politico autem adjuvandi promovendique sint omnes, unde spes aliqua utilitatis lucet.

Adprime tibi advertendum, o Politice! ut tales ad officia permoveas, qui timidi, indocti, juvenes, avari, et abjecti sunt animi, quos in tuam opinionem spe metuve flectere facillime possis, ut ad nutum tuum pareant.

Cave quis ultro absque supplicatione ante oblata vocetur, neque ullus virtute et meritis potius, quam gratia promoveatur.
Hos tamen tua gratia promotos persuadeas.

Si Collegam praeter spem habeas doctum, qui tuum ingenium noscat, contra naturam plane te alium simules, videasque, quibus artibus tibi unum ex tuis Collegis firmissimo amicitiae vinculo adjungas, cui cave mentem tuam ulla ex parte declares, maximam amicitiam verbis prolixe simules, ut verbo rem complectar, eum ama, promove, unde aliquid speras; hunc supprime, odio persequere, unde damnum times.

Si in judicio sententia tuo contraria patrocinio fertur, ejusdem publicationi non adsis, neque subscribas, ut vel ignorantiam praetendere, vel possis alio modo te excusare; id etiam agas in causis tuorum adversariorum, quasi impediturus, nec eos offendere velle: siquidem in facie tibi nullus est offendendus, neque enim injuria e vestigio vindicanda, sed occulte intervallo temporis interjecto, ne animus inimicus, quo tibi odium conciliabis, periculum aliquod creet.

Itaque abitus fingendus, verum aliquot dies, ne sentiant aulici, morbus simulatus absentiam excuset, ut aliquot dies ab omnibus auris vacuus meditari possis consilia secretiora, quibus causam ad nutum flectere rectius queas.

Ante omnes vero ad dignitatem aliquam promovebere, si gratiam Principis quoquo modo prae aliis ambias et occupes, persuadeas Principi, ne omnibus causis sit praesens, sed tantum gravissimis, pugnare id cum autoritate, quo id hinc tibi redundet commodum, ne Princeps ex crebris exercitationibus astutiorum, mores tuos advertat, aliorumque candorem experiatur, et tibi praecludatur copia, ad beneplacitum tuum omnia referenda, et animus Principis in tuam sententiam flectendus.

### De Opibus et Divitiis Acquirendis

Dixi Politici auctoritatem et gratiam sine divitiis fluxam esse, instabilemque et proinde, qui aliorum indigent, suam auctoritatem prostituere cogantur, ideoque nil, nisi spe commodi agendum suscipiendumque est, nullique promoveantur, qui tua commoda non una opera promovere possunt. Proinde curandum maxime, ut opes corradas, quod ex stipendio fieri non potest, neque ex beneficentia Principis commode, quia hoc animum sordidum indicat, et auctoritatem minuit. Itaque principio inopiae sublevamen adferunt munera supplicantium, verum hac cautione opus est, ut videaris a muneribus alienissimus, habeas alios, qui poscant, quae et qualia tu velis munera illis oblique suggerere, ut non tibi, sed vel ministris, vel uxori afferant munera, teque nil minus agere, quam ut ejusmodi munera acceptes persuaderi, quibus inscius quasi omnem promotionem praestes, ut et alii hac promptitudine commoti ad majora praestanda alliciantur.

Si tamen negotium honestum alias difficultates habeat, ut possis tuto sumere, ne cures, cum effectum fuerit, verum tuis demandes, ut digno munere laborem compensent.

Cave assuefacias homines, ut parva afferant, vel acceptes exigua, quae esculenta, quae libere potes acceptare auctoritate Imperii, acceptando enim parva munera ditior non es futurus, sed insuper δεμοζωνιας vitium incurres.

A Principe nulla sunt munera suscipienda, sed potius tamen ei offeras, sic primum commendabere, quod Princeps te carere non possit, ultroque tibi non postulanti maxima dignitas veniat.

Summa quod ad altissima adspirat, simulare debet se minuta, neque alia munera curare, quod magnanimi indicium ad majora excitat: De caetero quomodo in eo loco, quo degis, possis ditescere, videas, ut e potioribus ditescendi modis unum alterumve seligas, neque aestimes, an ex dignitate sit tui muneris, dummodo certa spes lucri subsit, gratus enim odor ex re qualibet. Poteris quoque cum aliis societatem clam inire, vel pecuniam, ut suo nomine ex negotiatione tibi acquirant suppeditare:
Ut autem fidem tibi praestent, partim metus partim munerationis spes commovent.

Ne autem jacturam metuas, hoc pacto illis pecuniam credas, ut si quid perdant, pecuniam cum foenore nautico reddant, id quod pauci, qui aliunde commodum abs te sperant, detrectabunt. Sique sunt alii modi acquirendi divitias, eas non negligas, etsi sordidissimas, ut vero certus sis, num institutores tui fidem tibi praestiterint in administratione, bonorum exploratores habeas famelicos domi tuae, qui cavitatem omnem perceptent, omnia exquirant, quae in re sunt tuam.

### De Divitiis Magis Magisque Augendis

Postea vero, quum aliquas divitias corrasisti, o Politice! non negligendum, ut multas cauponas, multa praedia, eaque fertilissima, et commodis tuis augendis aptissima emas, sique praedium aliquod tibi contigerit, quibuscunque artibus vicinorum ambias, si bonis conditionibus impetrare non possis, astutia aggrediaris, ut inter vicinos odii semina spargas, ex quibus prosecutionis surculi, in litis aperta flores abituri, te clam irrogante producantur, processum hunc de die in diem eo protrahas, donec pertaesus molestiarum, per tuos tibi monstratam aliam quaerat conditionem, ut tibi offerat bona sua vendenda.

Tu vero cave, acceptes illico, quin aliquandiu recuses, donec precibus alio instigare, et meliorem conditionem offerentes commodum te potius officium illi obtulisse alii putent, quam suspicentur, te autore hoc factum esse.

Est tamen et alia ratio, si alicujus inhias fundis, v. g. fundi Dominis ex affectu Vicinitatis ad officium aliquod promotionem offeras, et hac spe commoti vota tua anticipabunt, ut tibi ultro bona offerant.

Quae non tuo sed alii emant pecunia tua, nomine. Inquire, utru sint bona controversa, (quae enim in rem faciunt tuam excipias,) et si sunt bona controversa, vide ut si lite sit expediendum, eas promoveas, ut vel paupertate speve victoriae amissa, adactus ultro in tuum commodum litiget, ut bonorum compos fias, si bona non sint controversa, tu lites, quod facile possis, excites.

Permutatione tamen etiam aliquando fundi acquiruntur, si v. g. Principis fundi tua sint in manu.

Hic ubi dives factus, animadvertendum tibi est, ut parium imprimis declines invidiam, quod fit, si omnia humanitatis officia omnibus offeras, quamvis non semper praestes, illis autem praestes, qui tuis serviunt commodis modo praedicto, neque plura promittenda, quam servari queant.

### Ratio Odiis et Calumniis Inferioris Succurrendi

Si fortuna accidente ditescas, ut fortunarum tuarum splendor enitescat, fieri non potest, quin invideant illi, qui aemulari divitiis non valent, sinistre loquantur, quod v. g. sibi aliquid in negotiationibus detrahatur.

Sed hic simula animum Heroicum, habes enim homines leves, quos exploratum mittas, quid alii de te sentiant, per quos spargere in vulgus possis, quicquid calumniae resistentis inservit, per quos calumniatoribus communicare possis, te quidem calumniis non moveri, velle tamen indicatum, ut sciant, te non ignorare, quid de te sentiant, monere tamen, ut ab omni calumnia abstineant.

Neque tutum Politico, ut omnia urgeat, et ad vivum resecet, sed et falsa perpetiatur potius, quam ut ulciscendi falsa in veris sibi periculum licet.

Nemo cum levibus conversans, levitatis ex conversatione crimen incurrat, non nisi clanculùm per uxorem aliosque domesticos potiùs cum iis seria tractet.

### Gratiam Principis Aucupandi Ratio

Interea semper singularis prae reliquis Principis gratia ac clementia verbis aucupanda homini politico, quo minus sibi a persecutoribus et accusatoribus metuat, et summam inter Collegas dignitatem consequatur, sed quod sit, si te ejusdem ingenio moribusque omnino accommodes, neque id cures potissimum, quod honestum sit, et dignitate, sed quod Principi placeat, in illius enim aures insusurres ficte et simulate quaestus tui causa.

Hoc autem Principi firmissime omnibus argumentis persuadeas, undique conquisitis, imo jurejurando de perjurationibus extremis sanctissime jures, te in omnibus sanctissimum fore, quod usque adeo facias, et firmissima fidei tuae spes, a Principe concepta, alias radices agat, ut nulla perfidiae suspicio, ullis delationibus, accusationibus, apud Principem unquam locum aliquem inveniat, quin Princeps putet, se tuto tibi fidere, credere in sinum tuum effundere omnia posse, verum etiam gubernationis maximam partem committere.

Hoc autem praecipue vide, ut impetres in ministros inferiores absolutam committere potestatem recipiendi, removendi ad nutum tuum, ita enim in majori eris autoritate, et illorum opera ad commodum tuum, tanquam servis propriis, uti poteris.

Et haec practica maxime fortunis augendis prodest Politico.

Principissae etiam gratia et clementia aucupanda, quae observantia officiis ipsis, et non aliter, quam ipso actu venari potest.

Hoc insuper notato, ut ex omnibus proventibus Principis partem detrahas exiguam, et insuper de spe proventuum novorum monstranda cogita.

## Fundamentum

Duo olim in sincera Philosophia; duo nunc. Olim, nunc: *Sustine et Abstine* olim, nunc *Simula et Dissimula*, sive *Nosce Teipsum*, *Nosce alios*, quæ (nisi fallor) etiam priora sustentant.

Hæc ergo primò peragemus; Deinde priora in variis *Actionibus humanis*, et cum eæ ferè sine ordine accidant, non spectato ordine dabimus.

### Nosce Te Ipsum

Anira, metu, temeritate, aut qua Passione labores?

Qui defectus in moribus, in mensa, in Templo, in conversando, ludendo, cum aliis actionibus, maxime socialibus, te notent?

Omnia membra corporis examina: an oculus insolentior, pes aut caput justo inflexiores, rugae in fronte, labiorum extremitates mundae, tardior aut velocior incessus?

Cum quibus agas, an sint homines laudabiles, fortunati, prudentes?

Quo tempore maxime incautus reddaris, an verbo, aut moribus cadas? an in mensa dum es potus? an in ludo, an in calamitate? ubi juxta Tacitum *Molles sunt mortalium animi*.

Quae loca adeas, an suspecta, vilia, infamia, te non digna?

Actionibus tuis cave, nec cautio desit, ad quod servit libelli hujus lectio, quo loco, tempore, in qua dignitate, et cum cujus dignitatis persona agas?

Adnota singulos defectus, ut in iis mens hoc tibi strictius attendas.

Proderit, quoties contigerit labi, aliquid durius sibi injungere.

Si offenderis ad bilis effusionem, nil dic, nec ullo signo prode iram, dummodo sis in talibus circumstantiis, ubi frustra tuum zelum ostendere possis, nec tibi satisfacere, sed simula, te minime laesum, et expecta opportuniorem horam.

Nil ostende in vultu praeter humanitatem, aut etiam affectum.

Non facile ad quamvis lepiditatem ride.

Omnes stude tibi habere perspectos.

Tua secreta nulli unquam prode alia expiscari.

Nil indecori loquere, aut fac coram ullo, etsi naturale, et non malitiosum sit, quia talia alii despiciunt.

Constanti incessu modestiam serva, alioquin acribus oculis observa omnia, et prudenti supercilio curiositatem finias.

Tales habentur pro prudentibus, astutis, et accuratis.

### Nosce Alios

Multum noscitur in morbo, ebrietate, poculis, loculis, ubi agitur de lucro, aut damno, in ludo, et itinere, ubi laxatis animi ostiis, facilius e latebris prodeunt ferae.

In afflictione, maxime in injuriosa etc.

Hae occasiones observandae, in his agendum cum illis, quos nosse velis.

Multum juvat frequentare ejus amicos, filios, pueros, familiares, famulos, qui facile munusculis corrumpi possunt, et multa prodere. Quod suspicaris alterum cogitare, ejus oppositum inducas in sermone, laudando: si is contrarium cogitat, vix erit tam cautus, ut se non prodat, defendendo, aut apponendo aliqua, ut contrarium sentire ostendat.

Quibus vitiis quis laboret, hac arte nosces: induc in sermonem, quae vitia maxime occurrunt, et quibus amicus maxime posset laborare, quo laborabit, illud acerrime oppugnabit, et execrabitur.

Sic Concionatores illis fere laborant vitiis, quos ardentissime accusant. Pete consilium de re aliqua, post aliquot dies age cum eodem, Dei enim providentia facile mendaciorum obliviscimur.

Finge te habere notitiam alicujus rei, et coram eo, quem putas scire, refer, ille te corrigendo notitiam suam prodet. Vide, cum quibus quis conversetur, nam noscitur ex socio etc.

Lauda aliquem, vel in afflictione solare, quia in hujusmodi casibus erumpunt obscurae et occultae cogitationes.

Pellice aliquem, ut vitam suam narret: (quod fieri potest, si tuam narres fingendo) quas nequitias alteri intulerit, hinc habebis locum argumentandi de praesentibus; sed tu cautus esto, ne tuam prodas. Scientiam sic explorabis: e.g. Epigramma aliquod da legendum, si laudat nimium, et sit vile, exiguus Poeta est: si laudat in quantum est laudabile, Poeta. Sic de cibis infer sermonem, nosces gulosum: idem est de aliis vitiis et virtutibus. Jubeat proponere in consessu, ut de re ferat judicium per modum joci, quid quisque valeat, quas virtutes habeat, cui sit par officio? saepe enim joci multum de vero texere. Poteris etiam aliquando Medicum agere, talia cibo immiscendo, quae illos exhilarent et reddant loquaces etc. Maligni hominis indicium est, qui frequenter contradicit, saepe ad furta descendit talis.

Qui multum se jactant sua praedicantes, non multum timendi sunt, Phantastici sunt, qui sunt scrupulosi, tristes, multae orationis vocales, qui ungues habent nimium breves, qui faciunt mortificationes externas sine internis.

Ex mendicitate elevatum agnosces, si de victu, amictu queri incipiat: mendici enim elevati talia prae nobilibus affectant. Secretum vix tenent vino et Veneri dediti, quia hi mancipia sunt amasiae, illi inconsiderantia linguae feruntur.

Falsum et jactabundum sic tenebis: dum itinera, peregrinationes, militiam, gesta enumerat, tot et tot annos in illo loco egisse.

Tunc summa omnium computa, roga deinde alia occasione, quo anno haec inceperit, quo desierit.

Quot annos vita habeat, magna disconvenientia patebit. Item quot turres illa urbs habeat, aut arcem celeberrimum, cujus nomen finge, an noverit interroga: vel tanquam omnium conscius, gratulare illi, quod periculum hoc vel illud evaserit. Probum virum, et ejus pietatem nosces, si in ejus vita observetur concordia, si ambitio, et loci dignioris appetitus desit: non sit affectata modestia, et in omnibus compositio, non effeminatus sermo, non nimis exterior mortificatio ostendatur, nimis parum bibendo, edendo etc.

Natura melancholici sunt aut phlegmatici, qui se maxime alienos ab ambitione et fastu jactant, et qui laesi statim amice agunt.

Astuti plerumque sunt, qui habent affectatam lenitatem, in naso monticulum, et acres oculos. Petatur ab aliquo consilium aliquod, agnoscetur ejus prudentia, dexteritas etc.

Unde etiam fingenda est mens anceps, et ambigua.

Qui facile promittit, parum ei fide, quia mendax et fallax est.

Secreti tenace judica, qui tibi per nullam amicitiam secreta ab alio pandat, ideoque suborna talem, qui ei concredat, aut qui a te concredita ab eo petat: sed facilius solent aperire foeminis, pueris, dilectis, et iis, quos quisque majores et superiores amat: si tibi alienum secretum prodat, nihil ei committe, quia potest habere, quem tantum diligat ac te.

Literas subditorum suorum juvabit interdum intercipere, relegere, et ad eas respondere.

Qui nimis multa peculiaria et nitida habent, effoeminati et fere parum sancti sunt.

Qui nimis arma decora habent fere parum milites, nimium instrumenta artis culta, parum artifices, nisi excuset aetas juvenilis.

Item qui suae naturae nimis indulgent, atque nimium formosi et amabiles sunt parum docti.

Adulatorem sic deprehendes, finge te aliquid fecisse, quod clare sit absurdum, illudque jactabundus refer: si laudaverit, adulator est; secus, si saltem siluerit.

Amicum falsum advertes, nunciet illi tertius a te instructus, te ad extrema esse redactum, jura quibus nitebaris falsa esse deprehensa, si velut, non curaret, audierit, nunquam erit amicus.

Mitte insuper, qui ab eo tuo nomine consilium petat, et simul auxilium, advertes, qualis sit ac probata virtute simula tibi omnia falso nunciata fuisse. Indocti produnt se nimio nitore in suis rebus, ornatu parietum, cura lecti, aut si quid minus latinum proferatur, rident, et ostendunt se advertere.

Parvae staturae homines caveas, sunt enim pertinaces factiosi etc.

Amicorum concordiam sic explorabis: aliquem eorum nominatim vitupera coram alio, lauda tunc vel ex silentio, vel frigido responso advertes totam rem. Propone in consessu aliquos casus, quomodo in tali vel tali casu procedi possit ingeniose, ex responso cujusvis ingenium, et astutia patebit. Item propone, quomodo tales vel tales decipi possint; injice sermonem de persecutionibus.

Plurima se passum probabit, qui plurima dicet.

Mendaces plerumque natura sunt, qui dum rident habent fossulas in genis. Qui curant nimis suam pellem, ab his parum metue.

Ex juvenibus, et nimis senibus plurimum in quovis negotio noscitur.

Simulator est, qui de eadem re et bene et male loquitur, ad quod occasio ei danda est.

Frequenter exigui judicii sunt, qui multas linguas sciunt, quia multa memoria judicio obesse solet. Si quis magnas virtutes subito prae se ferat, qui alias fuerat vitiosus, suspectum habe. Quem putas dicta tua prodere, coram illo loquere aliqua singularia, et talia, quae coram nullo alio dixeris, si prodatur dictum, habes delatorem. Si narrent alii somnia sua, saepius ea narranti, et diversa roges, et discursu facto multum nosces secretum animum.

Ut si quis se tui amantem dicat, expiscari alio tempore somnia, si nunquam de te somniat, fictus est amor.

Alterius erga te animum explora, studia ostendendo, aut te ejus inimicum fingendo.

Nullius vitii paxin ostende te scire, nec narra aliorum vitia cum vituperio, aut zelo nimio, iisdem laborare judicaberis.

Si accusator alium proditurus ad te veniat, simula id jam audivisse, et plura alia, tunc videbis, quod suspiciones et particularia addet, quae non fuisset alias dicturus.

Qui cum canibus, pueris jucundis nimis tenere agunt, molles sunt.

Qui ficta voce cum ficta tussi loquuntur, effoeminati, proni in Venerem; sic et qui nimis comptuli, adornati, aliorum oculis placere cupientes et junioris aut foemineae aetatis nimis observantes.

Falsarii sunt, qui omnia nimis facile annunciant, nimis probant omnia tua, quia simulata est haec amicitia. Qui coram te nimis acriter in alios invehitur, cavendus, quia tibi idem est facturus.

Secreti tenace sic cape: narra ei aliquid sub summo secreto, id ipsum et alteri narra cum eadem cautela, submitte tertium fraudis conscium, qui duos hos convocet, et discursui de concredito quid insinuet: hic apparet, quae quis, et quis prius prodet, si advertant, se omnes tres quid simul scire, qui ne tunc prodit, hunc tuum fac secretarium.

Alterius mentem ut agnoscas suborna alium, cujus amator est, et per eum secretissima rescies.

## Actiones Humanae Civiles

Dum viam ingredior nullo servato ordine, quia nullum sequor.

### Gratiam Sibi Comparare

Intellige, quibus rebus amicus afficiatur, et pro genio munuscula dona, apta erunt mathematica, tubi optici, microscopia, sciaterica, specula varia, aliaque curiosa, communicatio secretorum naturae, quibus plenus est *Mizaldus*.

Saepius alloquere, consulta, et ab eo pete consilia, atque utere illis.

Sed nunquam te ita aperi, ut si fiat inimicus, habeat, quo te possit tenere.

Nihil pete, quod difficulter praestiturus sit, qualia sunt, ubi tangitur *meum et tuum*.

Festa solemnia, natalem, sanitatem etc gratulare brevibus, sed cultis orationibus.

Raro virtutes, semper vitia ipsius dissimula, peregrinationes tuas ei communica, laudes ab aliis ei dictas refer, et omnia insusurra auribus, maxime ea, quae a superioribus dicta, nunquam autem vituperia et vitia illius, quomodocunque petierit, manifesta, atque si urgeat, ne videaris diffidere, saltem levissima, aut quae ipse de se alias etiam dixit, refer: talia enim acrem sui memoriam post se relinquunt, quomodocunque dicantur, maxime si nimium de vero trahant.  

Per alios, et in alienis literis eum crebro saluta, saepe ipsi scribas, sententiam ei contrariam nunquam tuearis, aut premas, aut si promere ausus es, permitte te ab illo instrui, et ab eo dejici, et dejecisse dissimula.

In dandis titulis esto liberalis, et alacer ad obsequia nunquam futura: Per vitia nulli placere stude, imo nec per eas species, quae cum tuo statu pugnant, ut si sis Ecclesiasticus, a nimiis jocis, scurrilitate, haustibus magnis etc. tibi tempera: haec enim et si amorem in praesens comparant, tamen in contemptum, ludibriumque ducunt, imo acria, etsi non statim, odia conciliant.

Ideoque etsi aliquando expedierit esse extra virtutes, sine vitio tamen id fiat.  

Si ad aliquem venias, primum intellige, qui gratia apud loci Dominum potiantur, qui factione, dicacitate, illorum gratiam omnibus modis demerere, quia multis usibus futuri eorum poteris consiliis in rebus promovendis uti, quia tales, dum dant consilium, partem in se curae assumunt.

Si de aliquo te vindicare velis, ipsis suspectum fac, et eorum invidia tuam causam feceris.

Nullum scelus a Domino admitte, ut tibi perpetrandum imponat: nam licet illi futurus sis gratus in praesens, deinde tamen, ut exprobrator aspicieris, et censeberis in Dominum id posse facere, quod facile ejus jussu suscepisti, tanquam venalis fidei, et virtutis homo, aut saltem cum facti praemio statim discedes.  

Literas aliquas scribe honorificas de tertio, et permitte amitti, et intercipi, ut ad eum tertium deveniant.

Multi judicant ea, quae sibi grata sunt, etiam aliis grata esse; ideoque ea faciunt, tu prudentius explora, quid illi gratum, vel ingratum sit.

Appella fratres, etiam te minores, eosque honore praeveni, dummodo sint ingenui.

Nulli res gratas ad satietatem exhibe, nauseam accipiet, sed plura ostende, quam des, relinque, ut desideret: Idem sit in ludo, colloquiis etc.

Nihil mutuo ab amico petas, nam si nequit praestare id, quod offendit, te oderit, vel si illibenter concedat, aut res non integras receperit, aegre feret.

Nihil ab amico emas, nam si caro vendiderit, tu laederis, si vili, ille.  

Minimos illius famulos bene habe, alias sensim amici animum avertent.

Hoc in conviviis hospitalitate observes: Confinge secreta, et tanquam secreta concrede, etiam ea, quae de officio illius sunt, ostende te singulari curae habere.

Cum mancipiis si familiariter agas, contemnent, si ira, oderint, si dulci gravitate, venerabuntur.

Cum ingenuis, benevolentia, amore, comitate agendum est, ad humilia obsequia, extrema demissionis indicia, ut ad oscula pedum, non admitte: avaros, quoad genium mancipiis annumera.

Gratiam Populi si quaeres, promove promissis illorum commoda, quae singulorum utilitatem attingunt: his magis, quam honestate moventur.

Ad mensam inferiorum invitatus accede, nil reprehende, civilitate omnes vince, salva tamen gravitate, verbis saltem liberalis esto.

Cave, ne quid illis invitis, rerum subtrahas, et tibi aggreges.  

Compatere, solare saepius, et per partes beneficia exerce.

Nil contemne, sed potius lauda.

Si contradicere opus sit, non objice illis imprudentiam, imperitiam, sed potius laudatis illorum rationibus, bona intentione etc. ostende incommoda inde secutura, sumptus etc.

Ostende te semper propugnatorem populi immunitatum.

Speculare amicum, cujus gratiam vis comparare, an scilicet armis, an scientiae, an clementiae, an feritati sit deditus.

Intercessor esto rarus: nam quidquid aliis propter te fit, tibi praeripitur, nec gratia salva manet. tu autem tibi serva Principem integrum.

Nulli secretum alterius pandas, illi deinde vilis eris, si scelus imperat, moras trahe, et de modo te excusandi cogita, morbum simula, equos ablatos etc.

Famulos ejus, cujus amicitiam quaeris, habe prius amicos, auro etiam corrumpe, si opus sit, pertrahent et illi Dominum.

Quomodocunque profeceris in gratia, non secus illam habe, quam si illam per mille officiositates adhuc quaereres: acquisita enim tenere vult tractari, ne amittatur; imo officiis ali.

### Nosce Quis Sit Amicus Alicujus

Lauda aliquem, si alter tacet, non erit amicus, vel si rem alio divertit, vel languide et coacte loquitur, si minuit, si non constare sibi dicat, aut in aliarum laudum partem derivet: Item si sit conscius facti laudabilis, te illud referente nihil apponat ad id, quod possit corripere.

Item si etiam fortuitum casum esse dicat, aut id eventum nimia Dei Providentia, et extollat alios, paria, et majora fecisse, aut consilio id factum esse alieno.

Literas amici nomine ad eum finge, in quibus petat aliquid sibi concredi, patebit animus propensus, vel adversus.

Eum amici nomine saluta, vel de eo adversa audisse dic, et quid apponet his videbis.

### Aestimationem et Famam Sibi Comparare

Nunquam esto certus, quod aliquis sit secretum servaturus, si coram eo aliquid licentius, aut confidentius agas, aut dicas, nec de puero, nec de servo id crede, imo ex hoc actu de te formabit judicium, atque talem aliis describet.

Nunquam tibi promittas, quod aliquis tuam actionem dubiam sit excusaturus, imo in pessima trahet, ideo nil tibi, vel uno spectante, indulge.

Non referas, quomodo alias fueris diffamatus, vel injuria affectus, nam sic te magis diffamas, et erunt, qui approbent.

Non valet hic illud Bernardi: *Excusa intentionem, si non potes opus*, ut dicant casu, aut inconsiderate peccasse, vel te tentandi gratia, ad malum sollicitasse.

Aliquando confidentius, maxime garrulis, secretum confide, ac roga, ne illud aliis detegant, scilicet te plurimum posse apud Potentes, habere cum aliis correspondentias etc.

Deinde vitando aliorum conspectum ad tales Potentes scribe literas, obsigna, et ostende, quas deinde combures, rescriptiones finge, quas tamen incautius custodi.

Quod audiunt aliqui confuse, etiam et ipsi confundunt.

Ideoque, si quid tale contigerit, bene legendum.

Depraedica, te nulli unquam nocuisse, si pro aliquo, certe pro hoc, coronam a DEO dicte expectare, et affer exempla in momento ficta.

Quicquid in publicum proditurum est, (esto sit minimum,) perfectissime agas, quia ab uno actu saepe dependet opinio aeterna.

Nunquam plures res simul agendas suscipes, quia nulla ex eo gloria, quod multa facias, sed si unum tantum excolatur.

Testor experientiam. Iracundis, Potentibus, Cognatis semper cedere decet, imo et utile est, simula demissionem animi, candorem, liberalitatem, hilaritatem lauda, gratias age, promptum te offer, etiam non meritis.

Initia rerum summo consilio et labore agenda, et cum omni certitudine successus, et qualiter prima, taliter omnia, et fama semel parta errores ipsos in gloriam coalescent.

Si quid tibi in officio incumbat faciendum, nullis precibus id suscipe, per quod intentio tua minuatur erga debitum opus, certus etiam esto, respectum minui, quamvis tot et tanta feceris, tot curis distractus fueris, si tuo muneri vel minimum defuisti, imo vel eo ipso, quod ea susceperis.

Si tractaturus es negotia, non admitte socium, qui sit idoneus, et plus quam tu exercitatus in illis.

Si aliquem es aditurus, non habe tecum eum, qui sit acceptior.

Si mutaturus es officium, non succedant notabiliter meliores.

Ea, quae domui tuae decora sunt, sine typis mandari, obtrectatione inpraesens spreta, nam quacunque veritate, obsequioque scripta fuerint, olim verisimilia legentur.

Sermones autem loquentium, aut cum iis, aut ante eos intereunt.

Scientiae opinionem sic tibi facies: Ex scientiis historicis, quaecunque habere potes, in unum libellum refer, et cum quovis mense per otium relege, sic omnium rerum species tibi imprimes, et ubi opus erit, notitiam ostendes.

Formulas respondendi, salutandi, loquendi, et quaecunque subito fieri debent, habe plura parata.

Quidam se nimis extenuant, ut inde extollantur, vel ut fortuna ferri, non curis; ingenio, non labore videantur; se negligere, contemnere incipiunt, vel saepe persuadent, ut habeantur pro inertibus, et imbecillibus: tu sine, ut hoc religioni addicti faciant.

Nunquam juxta totam potentiam age, ut credaris nihil amplius posse agere.

Quae per servos agere, corrigere, punire potes, per te non agas, majora tu fac.

De incertis non disputa, nisi scias te certo victorem.

Si convivium instrues, communica fortunam famulis hospitum, garrula plebs est haec, ad infamiam potentior; unde beneficium debet oculos implere, ne alia speculentur; similiter liberaliter agas cum barbitonsore et meretrice.

### Tempus ad Negotia Augere

Quae sunt minora, per alios expedi.

Ordinem tibi exactum praescribe, quem nullatenus transgrediaris, et minimas partes temporis minimis negotiis tribue, nec in ullo negotio diutius, quam sufficiat, ut honeste expediatur, moreris.

Si sis fatigatus negotio, nil amplius attinge, sed honesto lusu cum commotione corporis te excita, et plura, et facilius brevi tempore deinde perages, vel saltem tale assume negotium, cui sine labore sufficias.

Quae negotia per aliquot dies trahi debent, melius in unum separabis, ut expedias.

Non admitte ea negotia, quae parum lucri habent, aut gloriae, et multum laboris.

Negotia inutilia, et quae multum temporis petunt, in gratiam nullius fac.

Cum artificibus per te ipsum non agas, nec rem oeconomicam tracta, nec hortos, nec aedificia: haec enim plena sunt laborum, et curam ex cura trahunt.

### Gravitatem Acquirere

Occupationes congruas agendo, ut si Praelatus, arma non tracta; si Nobilis, Chiromanticam artem; si Religiosus, Medicinam; si Sacerdos, ut sis lanista cave.

Non facile promittas, aut concedas; non facile rideas, non statim aliquid conclude, conclusa non muta.

Oculos non defige in alterum, non jacta nasum, non corruga, non esto tetricus, gestus raros habe, caput rectum tene, verbis paucis et sententiosis utere, habe passus non nimis diductos, omnia membra decore compone.

Nulli fateare te aliquid amare, aut odisse, aut timere.

Vilia negotia non per te, sed per famulos agas, nec de illis loquaris.

Cum in mensa es, aut lectum intras, aut deseris, nullus adsit.

Paucis esto amicus, raro age cum ipsis, ne contemnaris.

Non in quovis loco sine delectu colloquium instrue.

Subitam mutationem in moribus, ne quidem in melius adhibe, item nec in vestitu, victu, splendore etc.

In laudibus et reprehensionibus a nimiis exaggerationibus abstinendum, sed proportionate ad materiam judicandum, ne gravis nimia exageratione sis.

Affectus nimios, ut oblectationes, admirationes etc. rarissime fac manifestos.

Etiam in intima amicitia pietatem prae te feras, item cum confidentissime agis, de nemine queraris, neminem accuses.

Res multas non imperes simul subditis, et quas exequi nequeant, quia discent contemnere jussa aut poterunt ostendere imprudenter imperata.

Leges aut nullas feras, aut paucissimas.

Non facile irascaris, nam si deinde facile placaberis, levis haberis.

Si quid publice dicturus es, praemeditate, et e calamo dic.

### Legere, Scribere

Si quid scribas in loco, quem multi adeunt, erige chartam scriptam, veluti eam describeres, haec omnibus pateat, et ea quae vere scribis, jaceant, et ita tegantur, ut sola linea, quam descripsisti pateat, et a quovis accedente legi possit.

Quae vero scripsisti libro, vel charta alia obtege, aut charta erecta propius mota. Si dum legis, aliquis accedat, statim plurima folia transpone, ne tua intentio deprehendatur, imo convenit plures esse simul copaltos, ut unus prae altero inspiciendus objiciatur.

Quod si literas scribas, aut legas librum, aliusque superveniat, coram quo si legas suspectus eris, provide, et veluti ex libro et literis rem omnino differentem propone: Ut si v.g. scribas monitorias etc. advenientem hospitem interroga, quid ad talem casum caute, prudenter possis respondere, aut pete nova, ut literas posses implere; idem fac cum pecunias numeras, aut librum legis. Scribere secreta manu tua ne graveris; nisi per zifras scribas, idque tales quae ab omnibus legi aut intelligi possunt, quales Trithemius in Polygraphia sua dedit, haec enim magis celant, si aliena manu scribantur.

Zifra, quae legi non possunt, suspicionem excitant, et interceptionem, nisi apte scribas.

### Donare, Munerari

Liberalis in iis esto, quae vides non praestiturum, vel quibus nunquam usuri sunt ii, da privilegia.

Nemo Magister suum discipulum ita doceat, ut is non speret, se posse aliquid amplius discere.

Nec parens filio suo tantum det, ut hic aut nullo favore egeat, aut nihil amplius sperare queat.

Idem est de Domino respectu famuli, unde si dentur praedia, ea sint, quae egeant Domini gratia, v.g. lignis, aqua molendina careant.

Si contractus aut inscriptio fiat, clausula apponatur, ut ad libitum Domini sint revocabiles.

Si sit aliquis communi officio dignus, et dum ei confers se excuset, nullo modo admitte, ut non acceptet; nisi de hoc palam omnibus constiterit; alioquin merita ejus notate non compensasse credetur; ut vero se excusare nequeat, tunc committe, quando administrandum statim erit, et interim absens esto, ut ille de literis quaerere cogatur, munus interea suum inchoet.

Gratia ita facienda, ut tibi nil decedat, sed v.g. poenas condona debitas in praemium, tributa nova, quae alioquin minus juste impositurus esses, exemplo vicinorum.

Quibus ipse uteris, non sint nimis sumptuosa, ut arma, equus, annulus etc. ut ea velut magnum munus tuo levi damno donare possis.

Modi donandi non sint vulgares, sed v.g. ut sclopetum dones, cura explodi ad metam sub ejus amissione, eumque jam jaculanti velut victori dona, vel de re certe dispone, vel ludo fave.

Si alicui personae gratum donare velis, non promitte, quia detrectabit, promittere enim est petere, ut se excuset, aut saltem precibus emat.

Qui suas res laudant coram aliis, invitant, ut eas petant audientes.

Ea quae praedecessores statuerunt, non facile damna: praeviderunt illi, quae tu non advertis.

Item gratias perpetuas non facile concede, quia oportebit fortasse mutari, nec amplius poteris.

Dona ne videaris projicere, neque, ut grata sint, coneris pretium intendere.

Speculare, quibus quis necessitatibus urgeatur, et quando; et si aliis benefecisti, hoc aliis non dicas; offendes, et exprobrare videberis: et si cogaris dicere, dic debitum fuisse, nec pro eo gratibus egere, aut velle acceptare.

Si quid tibi donetur, (et si minimum,) cave ne sis ingratus.

### Petere

Vide ne id, quod petis, marsupium affligat, aut multos labores exigat, idque satis fuerit amico indicare, ea re te egere: quod si sic non praestiterit, nec ad preces faciet, sed gratum pro praestitis te ostende, ut advertat eo ipso te petere nova.

Si rem gravem petiturus es, de aliis negotiis age, et velut aliud ageres, desideria explica.

Magnates caute roga, quia putant sibi imperari, intercessores adhibe, clarissimas personas, ut Prolem ad Parentem, dummodo eos non adhibebis, qui ipsa re indigent.

Tempus petendi est, dum aliquis est laetus, quod sit die festo, et post prandium, non tamen, cum dormitat, nec inter alia negotia, dum illis distrahuntur, nec cum somno affliguntur, nec multa simul petere praesumas.

Cujus causa promovendam suscipis, ut ignotum fove, rarus esto cum eo congressus, quo honesto, ac publici amore potius, quam privati moveri videaris.

Rationes ac commoda personis, cum quibus agis, propone avaris lucra ac damna; spiritualibus viris gloriam Dei, juvenibus laudes, et irrisiones a sociis.

Privilegia et schedas non petas a Domini, tarde enim expediuntur talia, sed scripta a te tempore oportuno, ut subscribat, subtrude.

Non petas ab alio, si ille afficitur, (maxime si sit tibi inutile,) aliqua rara: nam si negabit, te laesisse putabit, et oderit; humanum enim est, quem laesisti, odisse: si concesserit, te velut indiscretum petitorem aversabitur. Quia turpe est repulsam pati, nil pete, nisi de ejus obtentione certus, ideoque non petere, sed tantum necessitatem explicare juvabit.

Rem, quam amas, nemo advertat te amare, priusquam sis in possessione; ideoque vel desperationem ostende, vel sparge jam alteri esse destinatam, gratularique illi.

Si quid tibi negetur, suborna alterum, qui pro se petat, a quo tu facilius rem obtinebis.

Si quis honorem, quem tu petis, tibi praeripere velit, mittas ad illum aliquem occulte, qui ei titulo amicitiae dissuadeat, et difficultates ostendat.

### Monere

Alia omnia incipe narrare, tum ea facta, de quibus vis arguere, exaggera, reprehende, et circumstantias alias appone, ne ille adversari se tangi, et saepe audientem bonae mentis, ac letum esse iube, ac facetias immisce, et si tristetur, quaere causam, et tunc in fine alia omnia appone, de remediis etiam in abstracto loquere.

Si quis sciat, se apud te de aliquo vitio esse suspectum, eum praefice rebus arcanis, sed non cum periculo, ille ut a te amoliatur suspicionem, toto animo exequetur; ideoque expedit se ostendere interdum suspicari.

Juvenes qui sui juris sunt, et ad illicita prolabuntur, si exprobrando arguas, magis accendes, ideoque potius eorum paenitentia expectanda, vel satietas.

Si contingat vertere artes, non ex abrupto de duro in lenem descende, cum frigidis aperte agendum, timor incutiendus: cum fervidis caute et leniter.

### Non Falli

Prudentibus viris fides temperata detur, quia quae illorum praerogativas concernunt, nimis extenuant; Et quia alienam famam nimis bene interpretantur; non fatebuntur, an quispiam coram illis de te sinistre locutus sit, non a quo cavendum sit, non quibus vitiis laboret.

Idem est de Sacerdotibus, dum suos laudant poenitentes, quia de his nihil possunt, nisi bene loqui, non minus, quam Parentes de filiis.

A quo times, ne te absente, aut querelas contra te, aut turbas, aut quid simile moveat; habe illum tecum specie amicitiae, in recreationibus, venationibus, mensa, colloquio, commilitio etc.

Sic ne vicinae nationes rebellent, ubi tu implicaris alio bello, conspicuos eorum cum exigua manu, a qua perfidia timeri non possit, tecum in bellum veluti fidelissimos adduc.

Juvabit ut dum ad mensam sedes, scribis, ante te speculum sit, ut videas quae, a tergo geruntur.

### Sanitatem Conservare

Hic attende, ne sit defectus aut excessus in cibo, quoad quantitatem et qualitatem, in vestitu etc. quoad calorem et frigus.

Angustias in somno, in labore, in loco, quoad auram nec nimis altus laudetur.

Repletio, et evacuatio morborum fontes, motus, et quies sint moderata, passiones animi non effrenes; Non prope paludes, imo, nec flumina habita.

Fenestrae cubiculi Boreae potius et Orienti, quam Austro obvertantur.

In negotia seria ultra duas horas vix incumbendum; sed mediet aliquando animi relaxatio; Cibi sint bene parati, et qui possint haberi ubique.

Moderate Venere utaris in quocunque statu permanes, et id juxta exigentiam propriae complexionis.

### Invidiam Vitare

Testem non agas quia in alterutram partem impinges.

De nullo abjecto aut vili loquere, aut signa da; si perstringis dicto; perge in colloquio, veluti nihil esset.

Praesentibus aliis nullum fac singularem favorem, quia alii despectos se esse putantes, odisse incipient.

Subitum splendorem cave, quia oculos perstringit, antequam assuescant eum intueri.

Ea quae grata sunt in vulgus, sive sint vitia, sive consuetudines, accusare noli.

Si habeas authorem facti alicujus odiosi, recentibus odiis te non offeras, nec ea agas, quibus videaris, aut factum tuum probare, aut gloriari aut illudere laesis, his enim graviter augescit invidia, juvabit potius abesse, factum transmittere silentio.

Nil novi in veste, apparatu, conviviis gere.

Si leges feras, nolito virtuti diffidere, sed ut omnes uniformiter agant, compelle.

Rerum rationes, ut omnibus satisfiat, redde, sed non nisi post factum, ne impediaris.

Habe per modum universalis principii, sed valde juste, de nullo, quantum libet, bene aut male loquere, bona aut mala facta ne referas; forte erit amicus tertii, cui refers, sic impinges, et aucta in deterius tua dicta, ad eum, de quo dicis, aliquando venient: si laudes, forte minus amicus tertii erit, qui audit, et sic tibi inimicus efficietur, praestat tamen multa scire, videre, audire, et id expiscari, sed circumspecte; Offensa enim est, de se scire aliquid quaeri, unde ita quaerendum, ut ne videaris quaerere.

Cavendum est a nimia quasi generositate, quia contemni aliquis videtur; ut si dicas, te milites in sacculo habere, non quaerere etc.

Melius quam praecessores et rigidius legibus te processurum jactare noli, quia amicos alienat; etsi enim hoc jure facias, sola tamen, quae grata intelligis, intenta profer.

Nulli famulorum, aut jus singulorum in alios committe, aut cum illo ita agas, ut commune agere videaris, maxime si sit exosus caeteris, nec praemiis saltem extollendus, nisi omnibus constiterit de ejus virtute, ut sit incitamentum.

Si aliqua severitas facienda nostris sit, ea per alios, et quasi te non mandante, expedienda; ita ut si affecti queruntur, de illa minuere possis, ipsosque, qui ea fecerunt, tanquam solos severitatis autores incuses, v.g. Tribunos, quod disciplina sit soluta, ut advertant, correctione opus, et aspera quidem, non tamen modus praescribatur, ad duriora enim delabentur, quo se vindicent, et tibi erga appellantes materiam benevolentiae faciendae dabunt.

Quicunque ex duris gloriam meruerit plenam, ei adscribe illa derivanda, quia sic pleno ad te redibit alveo, et sine invidia, et hoc ipsum non fecisse gloria erit; Eventus tuos bonos, et successus ad tuum bonum v.g. refer, quasi ejus auxilio, auspicio, consilio egeris.

In successu nil tibi arroges, eadem sit conversatio, mensa, vestes, nec nisi certo modo in his fiat mutatio.

Si puniendus sit aliquis, eo perduc, ut ipse se reum fateatur, vel alteri judicandum committe, qui clam a te rigidam jubeatur ferre sententiam, quam tamen deinde lenias.

Victis non insulta, nec tuo Antagonistae, et si eum viceris, nec factis, aut dictis te victorem praedica, contentus vera victoria.

Si cogaris invidiosam ferre sententiam, ad ambiguum dicendi modum recurre v.g. pro utraque parte argumenta, pro ea tamen, quam intendis, gravior esto pro altera videaris concludere, vel praescinde a conclusione.

Si roget, ut intercedas, promitte, et simul ostende, rem non in tua manu esse, et posse forsan aliter evenire.

Si vindicta sumenda per alium, vel ignotum fiat, jube laeso veniam concedere laedenti, fugam tamen clam ei permitte, et quam primum.

Si Parentes litigant, nulli facile adhaere, sed negotia conquire, ut illis absorbearis, ita ab utraque parte habeberis excusatus et neutra te sciverit non esse a se, licet neutri quid speciali amicitia exhibueris.

Nullarum novarum legum, maxime adversariarum, censearis auctor cum superioribus, et eo qui regit; rarus esto palam, facile ei levia refer, nec de ejus amicitia gloriare.

Si advertaris apud Magnates omnia posse, scito, quod quidquid ab iis fuerit peccatum, tibi imputabitur, cura ergo, ut Dominus tua consilia videat, intercessiones acceptes, in tua tamen absentia rem aliter ordinet.

Hoc maxime Confessariis Principum tenendum.

Si tuum genus familiae, majores laudentur, alio sermonem deriva, ut hanc tuam modestiam advertant, tum laus erit secura sine invidia: si placere visum fuerit, odia nascentur.

Eorum, quae sunt grata, et favorabilia, publice non sis laudator.

Et si officio contingat te dimoveri, palam ostende tibi gratiam factam tuae paci consultum, causasque inquire, quibus id demonstres, sic nemo insultabit.

Non quaerendum palam quis hostis fuerit, aut ejus fautores, nec de eo sermonem institue, occulte tamen omnia scire intererit.

Cum illis qui sunt omnibus exosi, non age palam, nec consilia suggere.

Nunquam sciaris in consilio fuisse, in quo exosa etiam adversus inimicos credantur, licet a longinquo possis esse auctor.

Nullius facta carpe, reprehende, officia aliorum non inspice, loca, quibus alii praesunt, agros, officinas, stabula etc. et quibus possint conspicere se observari, non adi sponte.

Ex famulis, pueris, de Dominis valde caute inquire.

Vide, ne in tuis moribus, gestibus, ambulatione, conversatione, ludo, loquendi dono, ac phrasi, cachinnis, fervore, aliquid sit quod offendere possit.

Quomodocunque sis occupatus, si aliquis accedat, suavissime responde, et ostende eum gratum tibi hospitem, alia etiam occasione illum aditurum nunc excusatum habeat.

Ut bono pacis tuae consulas, multum de commoditatibus tuis cedendum erit.

Quantumcunque quis falsa incompertaque narrat, audi dum aliis refert, non corrige, nec te melius noscere ostende, et neminem jocis ludibriisque veluti contemneres, etiam inter jocos accipe, aut ita, ut advertere possit eludi vanis.

Etiamsi male succedat aliquibus, non irride, potius excusare, rogare, juvare stude.

Non agas ea in non subjectos, quae per jurisdictionem agere videaris.

### Rescire Secreta

Etiam viles homines ad colloquium adhibe, illi humanitate victi, maxime si auro manus inungas, omnia deproment (idem per pueros, sed cum periculo habetur).

Famuli inter se etiam committendi, qui ipsorum secreta prodent.

Omnibus autem fideliter serva fidem, ne confidentiam perdant; et scientia non statim examinata utere.

### Noscere Intentionem Dictionis Alienae

In primis rationes illius accipe, et inde, an id probent quod ille dicit se agere; an vero illud, quod solet, et de quo est suspectus.

Item an ferventiùs agat quàm soleat, vel remissiùs, non à se agit; vel si subitò mutat sententiam, et cum fervore, signum erit munerum acceptorum.

Si rationibus benè solutis non acquiescat, non illis modis agit.

Item si argumenta nimis elaborata, subtilia, quaesita, ac contra naturam, vel futilia, et tamen causam ferventer agat.

Si diversis vicibus idem promovendo diversas rationes allegat, prioribus neglectis; quia quae non ex nostra mente loquimur, eorum obliviscimur.

Immitte aliquem, qui titulo amicitiae cum eo agat, ac confidenter de causa expostulet, tum omnia alia prodet.

### Offensam Vitare

Si alicui difficiliorem in re aliqua praestanda te exhibuisti, vel minus liberum, cave, ne intra quantumcunque tempus in simili materia, quantumcunque inferiori, aut pari te liberalem exhibeas, quia aut diffidentiam erga te, et inter illos odium excitabis.

Nunquam rigorem augeas erga eos, quibus praees, nisi simul et favores; quia vel in odium, vel in contemptum abibis.

Si autem utrumque auxeris, amorem miscebis timori.

Si aliquid novi incipias, quod aliorum oculos laedat, aut Principem, ad id duc, ut sub exemplo sit culpa, et multitudine invidia mitescat. Si credaris esse odiosorum consiliorum auctor, aliqua bona in vulgus fac palam, ut quibusdam tributa, poenas, etc. mitesce, maxime iis, qui accepti plebi. Si aliquid insolens meditaris prius cum Theologo etc. clam conveni, et in tuam partem pertrahe, ut publice idem tibi suadeant, promoveant, imo cogant. Leges novas impositurus, ostende necessitatem, ac cum prudentibus de eo statuendo delibera; aut saltem sit fama, te eorum consilio usum, et sic prudentior; tunc rejecto consilio, alia tuo arbitratu imponas.

Nemini uxorem, famulam etc. procura, aut certum vitae statum suade.

Executorem testamentarium cave ne agas.

Si sis in comitatu alicujus, dum ille familiam suam ordinat, imperatque, adesto quidem, sed non modos suggere, aut juva. Contingit, ut si quis ad locum novum veniat, veteres, quoad personas et mores liberius extollat, tu esto cautus in communi errore.

Esto, sentias contrarium, sequaris sententiam laxiorem, sive in rebus conscientiae, sive in aliis, tamen strictiorem praedica. Coram nemine te ostende apud superiores quidquam posse, aut praestitum favorem, sic coram nemine in ulla confidentia tuum sensum de altero aperi.

Superiorem delinias semper lucro, in quocunque officio fueris, potius sis in subditos aliquantum aut saltem apparenter laxus, quam strictus. Si quem putatum amicum de te sinistre loquutum audieris, ne exprobra, inimicum efficies, qui hactenus indifferens erat.

Ne velis omnia Magnatum secreta scire, si contigerit aliunde vulgari, te suspicio premet. Si quis gratam tibi rem praestiturus, venit, e.g. gratulari, salutare etc. gratissimum tibi ostende, alias evertes in posterum.

Si quis verbo, aut facto promisso non steterit, non exprobra, nil lucraberis nisi odium. A Domini, quantum potes, vinci in ludo te sine, in quo semper de gloria, de nullo tuo damno agitur, sic fortis es, si alios homines viceris, etsi solo Domino vincaris.

In quacunque fueris familiaritate Domini, nunquam reverentiae et submissionis obliviscere, alias putabit familiaritatem parere contemptum. Non jacta, te pertraxisse aliquem etiam volentem tuo consilio in tuam partem, magis in posterum resistet.

Non insulta malo eventui illius, qui tuo consilio non paruit, potius eventum in executore excusa.

Jactanti se de opibus, robore virium, dexteritate saltus, consilio, auxilio, te fuisse no publica: secretas monitiones no suggere: si nosti ignorantiam, simula: si autem a majore sis injuria affectus, non solum non quererere, sed nec te laesum advertat, quia quem laeserunt, oderunt.

Dona vel minima veluti summa, si a Domino, depraedica, eate summe amare jacta, ostende.

Dignitates toto pectore recusa, nec multa in te conferantur, quae multum nitent, et parvam utilitatem afferant.

### Animare ad Aliquid Faciendum

Animabis hoc modo. Damna, quae intermissurus, in te recipe, et praemia propone.

Sic Dux ante conflictum jubebit proclamare taxas vulnerum, qui tale et tale acceperit, et damna in rebus se refusurum sarciniis; interea castris imponat acre praesidium, ne militum animos solicitudo distrahat.

### Prudentiam Acquirere

Ut plurimum sileas, et aliena consilia audias, et bene apud te expendas.

Attende ne passione amoris abripiaris.

Non nimium tua aestima dicta, facta.

Inutilibus rebus non occupare, et quae nulli in posterum usui, denique alienis negotiis te non implica.

Aliis gloriam factorum, etiamsi illis attuleris grande monumentum, literaliter transcribe, redibit illa ad te, et quidem cum foenore, id est sine invidia.

Iram cave et vindictam: Cum alienae virtutes narrantur, libenter audi.

Raro ad rara mirare.

Consilia raro da.

Nihil facias ad aemulationem.

Lites vita, etiam aliquando cum tuo damno, res tuas quae sunt pretiosae, aut facile petendae, nemini ostende.

Si aliquis te ad aliquid faciendum impellat, vide, ut se in partem periculi offerat.

Si hortatio, petitio, et similia habenda, et negotium aliquod suscipiendum, lege prius, et quaere judicia, in Historiis similes casus, ut informeris.

Legendi subinde Rhetores, illi enim suggerunt modos invidiam excitandi, retorquendi, excusandi, minuendi etc.

Debet quaeri ambiguitas, quo ex nostra dictione utrique parti fiat quidem perspectum, nihil autem conclusum; cogit enim ad hoc aliquando necessitas; qua arte juxta Nazianzenum Aristoteles suas opiniones conscripsit.

Hoc genere utere in libris, in odiosis literis, consiliis, pro utraque parte rationes per modum discursus formando, cui vero adhaeres, aut adhaerendum sit, minime declarandum, de hujus quidem loco digressio fiet, vel amphibologia, optando, apprecando, aut affectum tuum per aliquem modum Rhetoricum declarando; sine te admoneri, etiam de falsis, nec te excusa, quia nemo deinde monebit, sed potius omnem affectum ostende, quae usui; quae inutilia dicet, sine transire, aliqua etiam fatere.

Exerce te in hoc, ut semper pro utraque parte rationes possis dare; ad hoc lege Rhetorum modos, et Apologias.

Si Sis legatus, et cum hoste agas, quicquid ab eo muneris acceperis, Principi tuo perscribe, ut extra suspicionem infidelitatis habearis, et hoc ipsum aliis casibus applica.

Legatum eum non mitte, qui te aversatur, quia contraria consilia dabit, et ipse dominare ambit.

Consiliarios saepe mixtos habe, (temperatos enim invenire rarum,) frigidum unum, alterum igneum, lenem et asperum, consule, sic ad optima consilia devenies.

Semper attende, versus quam partem fortuna flectatur, aut flecti possit, etiam minimos Principis servos, et etiam majores pro te habe.

Habe singulis, aut certis diebus horas, quibus praecogites, si hoc vel illud acciderit, quomodo agendum.

Circa famulos, amicos, habe diarium, cujus folia singulis attribuantur distincta in quatuor columnas.

*In prima* nota damna accepta ab illo, quoties officio defuit.

*In secunda*, quid illi contuleris boni cum labore tuo.

*In tertia*, quid ille tibi praestitit.

*In quarta*, quid ille a te incommodi acceperit, et quos labores extraordinarios; sic in promptu contra querelas, et gloriam, habebis omnia.

Ex his regulis singulis diebus in colloquio practica.

Juste aut injuste a superiore correctionem acceperis, semper coram aliis eum excusa, et bona de illo loquere.

Quantum fieri potest, nihil scripto alicui promitte, maxime foeminis.

Erga quod maximo affectu, et appetitu traheris (si potes) vita potius, vel saltem consultissime ei adhaere.

Tua, et si sint firmissima satis, nunquam obest, magis firmare, quantum fieri potest, et supra tuam actionem postquam ea transiit, et supra alienam te reflecte, quid illi defuerit, quando capi potuit, quando melius institui, etc.

### Caute Agere

Duae sunt cauti viri partes, *cauta confidentia*, ut dum coram amicis in custodia agitur, cum tamen multae ideo sint amicitiae, ut decipiant: nulli fide, nisi suspiceris.

Altera est quaedam *Generositas*, qua nolumus indiscriminatim verum cuique dicere, errores aut mores corrigere, cujus quidem rei species simulationi praefertur, haec utilis est, ipsa vero vix indemnis fuit.

Nulli secretum concrede, quia nullus est, qui post horam hostis fieri non possit.

In hilaritate vitae nihil agas, errabis, aut proderis.

Non praesume, quod aliquis tuum factum in bonum interpretetur, vix enim tales interpretes in mundo sunt duo.

Literis nil committas, quod a tertio legi nolueris, imo ejus laudes pone, ut ad ejus veniant manus.

Si advertes aliquem ex te volentem notitiam rei extrahere, ac fingere se scire, non corrige errantem.

Vitia aliena aut dissimula, aut excusa, affectus tuos claude, aut contrarios assume.

In quantacunque amicitia cogita odium; in fortuna adversitatem.

Victor si sis, in nullo casu nobilissimos captivos hosti redde, ut fortuna vertente habeat hostis, cur ad tibi parcendum cogi possit.

Imo et hostium Ducibus fac beneficia, conservando aliquem cum eis correspondentiam, nisi necessitate premaris inexcusabili.

In speciem nihil age, nisi promptum sit rationem reddere, quia homines eam non expectando, tua facta damnabunt, ita nunc vivitur, ut certae virtutes damnentur, ne dum dubiae.

Inferiores, et famulos, si a te quippiam petant, jube scripto relinquere tibi, ut melius omnes circumstantias inspicere possis, ipse tamen responsa non nisi oretenus expone.

Si cum aliquibus converseris, ubi periculum est, ne in verbo capiare, protestare te multa joci causa dicere, imo saepe contraria aliqua tentando, in aliis connivendo; et hac ratione si aliquid incautius acciderit, excusare poteris antea protestatum fuisse, te non raro quaedam joci causa dicere.

Si ludo, venatione, et Venere violenter obtrudaris, et ab affectibus abripiaris; iis prorsus interdic, alias multa incaute es commissurus.

Cum infantibus, senibus, duris, et iis qui sunt labilis memoriae, insuper cum Tyrannis coram testibus ut plurimum age. Mandata scripto accipe, pete.

Consilia hominibus ferocioribus, impetuosis non da, ab eventu judicant; ubi credibile est, te observari, paucissima loquere, facilis in multis lapsus.

In omnibus observa vitia, ac virtutes; ut si opus sit, in alterutram partem declinare possis: erit hoc armamentarium ad multa et utile.

Valvas fenestrarum ad intra habe, et qua parte fenestras contingunt nigra sunto, ut non dignoscatur, clausa fenestra sit nec ne.

### Hospitem Ingratum Expedire

Cum famulo habe condictamen, ut ubi signum à te acceperit, te vocet, veluti summa negotia urgentia, auri insusurrando, vel tabellarium cum literis immittas, vel damna facta annunciet, vel inter subditos turbas, à medicis tibi prohibitum loqui, bibere etc. Equum stratum adduci cura, quasi discessurus sis.

Detur avena equis, sed lupina pelle prius agitata.

Detur stabulum, sed ubi lupi cadaver sepultum.

Detur cubiculum, sed in lecto ad hoc de industria facto fenestrae, et ubi pluerit, aperiantur. Caminus occludendus, ut fumet, fornax initio succendenda.

### Conversari cum Aliis

Nosce te, ex quibus sis.

Aliqui sunt, quorum discursus initio nulli grati, sensim dulcescunt, et prudentia non statim quasi e vestibulo prodit.

Alii, qui statim prudentes, docti, sed longiorem moram afferunt, et turpiter, aut in judicio, vel consequentia delinquunt.

Sic ergo congressus tuos attempera: Si enim e prioribus es, raro esto in colloquio, sed longior; si e secundis, esto frequens, sed brevior, ubi gratus haberis.

Hospes rarus esto, ne vilescas; Materiam eam colloquiis absume, qua quem scis affici, cum quibusdam de imaginibus, cum aliis de armis, de poesi etc. laudando.

Non agas, dum aliis negotiis distractus est, quia tunc tibi minus attendet.

Cum Melancholicis esto gravis, cum Cholericis bellax; et patiens, si sis inferior.

Gravitatem non affecta; cum docto, aut negotii experto, paucis verbis nec multas rationes congere, sicut e contra apud rudes.

Adverte tempus, an sit alienum; Eos qui factione aut gratia praevalent, quibuscunque modis tibi studeas reddere amicos, in occasionem omnem intentus esto, praemeditando v. gr. si quispiam te in aliquo congressu constringeret dicto, concipe quodammodo aculeum simulandi, pacate verbis respondere, et certo tibi persuade, te talem exterius proditurum, qualem te interius formaveris.

Si de tertio loquendum sit, nomen ejus sileatur, imo locus, tempus, et omnes circumstantiae, ne forte transiens si audierit, conjicere de quo sit sermo poterit; quibus difficulter creditur, et habentur pro fictis; esto sint verissima, ea nunquam iterum proferas.

Cum omnibus reverenter, ac si superiores essent, age.

Sinceritatem in iis exhibe, quae si evulgentur, aut non damnum tibi allatura, aut laudem, v. g. virtutes concreditas, et non fictas.

Cave cum iis conversari, qui se tibi ad omne facinus venales, et faciles exhibent, quia et contra te erunt.

Vita furiosos et desperatos, quia cum illis agere, res est plena periculo.

Cum Principibus semper verbis parcior; malunt illi audiri, quam audire.

Philosophum hic age, non Oratorem, utcunque sint familiares, esto reverens.

Senibus da primas sedes, patere monita, lauda, et venerare, nam prompte accusant.

Gloriabundos lauda, venerare, inter rudes conditionem lege.

Cum multiloquis, qui omnia in ore habent, rarus esto.

Diligenter, quod aliquis amat, lauda, quod oderit, vitupera, contrarium, etiam inscitus agendo, offendes.

Quando cum singulis agis, agas, ac si amicum illum, et non alios haberes amicos.

### Jocari

Nil obscoenum dictis, factis inferes, (hoc enim est scurrarum,) nec alia exprime, ut aves, aut animalium voces. Nunquam jocus vera, et quae alter erubescat, defectus naturae, aut morum, contineat, quia acrem sui memoriam relinquunt. Non etiam casus adversos alienos, praesentis, nec absentis referas, audiendi hi sunt, non dicendi.

Pro honesto et amato colloquio legendi sunt Authores, qui eventibus res plenas narrent, imo Poetae, ut condiscas affectus miscere.

Descriptionis cum nomine nunquam liberius agas, aut aliquid reprehensibile committas.

### Insidias Eludere

### Pecuniam Acquirere, Retinere

### Honorem Obtinere, Conferre

### Petitioni Respondere

### Affectus Quosvis Assumere

### Convivari

### Damna Vitare

### Agere Novum Quid

### Stipulationem Non Perdere

### Errorem Tegere

### Odium Malis Conflare

### Amicitiam Solvere

### Laudare Alios

### Ne Se Alter ab Officio Excuset

### Iram Tenere

### Fugere

### Punire, Corrigere

### Seditionem Componere

### Laudes Proprias Audire, Dicere

### Pacem Internam Habere

### Oblocutiones Contemnere

### Dexteritatem in Agendo Acquirere

### Suspicionem Avertere

### Malos Subvertere, Deponere

### Peregrinari

### Vana Non Appetere

### Arguere, Emendare

### Affectus Simulare

### Mutuum Cave

### Veritatem Assequi

### Accusare

### Accusatum Esse

### Provincias Adire

### Libros Speculativos Legere

## Axiomata

## Operis Compendium

### Simula, Dissimula

### Nulli Crede

### Omnia Lauda

### Vide Quid Agas

## De Conciliatione Animorum

### Caput I

### Caput II

### Caput III

### Caput IV

## Epilogus

## Index
